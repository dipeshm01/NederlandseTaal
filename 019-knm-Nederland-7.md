## :writing_hand: knm-7

### De gemeentee

Een gemeente is een klein deel van een provincie. 
Bijvoorbeeld de gemeente Zwolle in de provincie Overijssel.
Dat is de stad Zwolle samen met een paar dorpen in de buurt.
Elke gemeente heeft een gemeentehuis.
Daar werken de burgemeester en zijn medewerkers.
De gemeente heeft een eigen administratie: de Basisregistratie Personen (BRP). 
In de BRP staan je gegevens: je naam, adres, geboorteplaats en geboortedatum.

Als er iets verandert in je persoonlijke situatie, moet je dat doorgeven. 
Bijvoorbeeld als je gaat trouwen, scheiden of verhuizen.

Heb je een kind gekregen?
Dan moet je aangifte doen van de geboorte. 
Veranderingen doorgeven doe je bij de **afdeling Burgerzaken.**

Wil je een huis huren? Of wil je een opleiding doen? 
Dan moet je soms een uittreksel van de BRP aanvragen.
Dat is een officieel papier met je persoonlijke gegevens.

Je gaat ook naar de afdeling Burgerzaken als je een document nodig hebt, zoals een paspoort, een ID-kaart of een rijbewijs.
Of als je een document wilt verlengen.

Ben je je paspoort, verblijfsvergunning of ID-kaart kwijt of is het gestolen?
Dan moet je dit bij de gemeente melden.

